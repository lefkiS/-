# -
Έργο του 1ου Δημοτικού Σχολείου Κέρκυρας για συμμετοχή στον Διαγωνισμό  Ανοιχτών Τεχνολογιών”
Τίτλος έργου: Φτάνω στο σχολείο με ασφάλεια!

ΘΕΜΑ: Μέσα μεταφοράς και πράσινη μετακίνηση, αειφορία, έξυπνη πόλη

ΣΤΟΧΟΙ:  Μέσα από το συγκεκριμένο έργο οι μαθητές αναμένεται να:
-αντιληφθούν την έννοια της συνεργασίας για την επίτευξη ενός κοινού στόχου
-υποστηρίξουν και να παρουσιάσουν τις απόψεις και τις δημιουργίες τους
-εξοικειωθούν με ψηφιακά εργαλεία
-προβληματιστούν για προβλήματα της καθημερινότητας και να λάβουν ενεργό μέρος για την επίλυσή τους
-εισαχθούν σταδιακά στις βασικές αρχές προγραμματισμού, ρομποτικής και εικονικής πραγματικότητας
-αποκτήσουν δεξιότητες ενεργού πολίτη και να ευαισθητοποιηθούν με στόχο τη δημιουργία μιας βιώσιμης πόλης
-γνωρίσουν τρόπους μετακίνησης οι οποίοι είναι φιλικοί προς το περιβάλλον
-γνωρίσουν την έννοια της “έξυπνης” πόλης (smart city)

Α. ΣΥΝΤΟΜΗ ΠΕΡΙΓΡΑΦΗ 
	Η παλιά πόλη της Κέρκυρας από το 2007 συγκαταλέγεται στον Κατάλογο Παγκόσμιας Κληρονομιάς της Unesco. Το σχολείο μας (1ο Δημοτικό Σχολείο Κέρκυρας) που εδρεύει στην καρδιά της Παλιάς Πόλης και πιο συγκεκριμένα στον προμαχώνα Σαραντάρη του Νέου Φρουρίου καλείται να ανταποκριθεί στις απαιτήσεις και τις ανάγκες της σύγχρονης ζωής και συγχρόνως στις ευαισθησίες και τις ιδιαιτερότητες ενός ιστορικού Μνημείου. Ο δρόμος που οδηγεί στο σχολείο, τον οποίο χρησιμοποιούν καθημερινά εκατοντάδες μαθητές, αλλά και μόνιμοι κάτοικοι και τουρίστες δεν εξασφαλίζει την απαραίτητη ασφάλεια, ούτε τις προϋποθέσεις για μία σύγχρονη ποιότητα  ζωής. Προβλήματα όπως η διέλευση και η στάθμευση οχημάτων δημιουργούν προβλήματα και παρεμποδίζουν την ελεύθερη κίνηση των πεζών και την ασφαλή προσέλευση των μαθητών στο σχολείο. 
Με τα δεδομένα αυτά θα ξεκινήσει η ευαισθητοποίηση των μαθητών σε θέματα οδικής ασφάλειας και πράσινης μετακίνησης και βιωσιμότητας. Αρχικά, οι μαθητές με τη χρήση tablet και αξιοποιώντας την εφαρμογή google earth και μάσκες εικονικής πραγματικότητας θα εντοπίσουν το δρόμο που περνάει μπροστά από το σχολείο και θα μεταφερθούν εικονικά εκεί, έτσι ώστε να παρατηρήσουν τη διαδρομή και τυχόν προβλήματα που συναντούν κατά τη διέλευσή τους. Στη συνέχεια, με το εργαλείο Google Maps οι μαθητές θα σχεδιάσουν ηλεκτρονικά τη διαδρομή, θα την εκτυπώσουν και θα την αναπαραστήσουν στο χαρτί, ώστε να λειτουργήσει ως χάρτης οδηγός. Στα πλαίσια του μαθήματος της Μελέτης Περιβάλλοντος και του διδακτικού αντικειμένου της Κυκλοφοριακής Αγωγής οι μαθητές με τη συνοδεία των δασκάλων τους θα πραγματοποιήσουν την πρώτη έρευνα πεδίου. Κινούμενα στη διαδρομή προς το σχολείο θα παρατηρήσουν την κίνηση στο δρόμο, θα καταγράψουν τις ώρες αιχμής, θα ανακαλύψουν και θα καταγράψουν τα επικίνδυνα σημεία. Τα δεδομένα τα οποία θα συλλέξουν θα τα επεξεργαστούν αργότερα στην τάξη. Για να συλλέξουν λεπτομέρειες θα χρησιμοποιήσουν τεχνολογικό εξοπλισμό, όπως τάμπλετ ή κινητά τηλέφωνα.
Αφού ολοκληρωθεί η παραπάνω διαδικασία οι μαθητές δουλεύοντας ομαδοσυνεργατικά θα συζητήσουν τα προβλήματα που κατέγραψαν και θα προτείνουν λύσεις για κάθε ένα από αυτά. Στη φάση αυτή θα αξιοποιηθεί ο ρομποτικός εξοπλισμός για να γίνει προσομοίωση και μοντελοποίηση της υφιστάμενης κατάστασης. Για τις μικρότερες τάξεις του Δημοτικού θα αξιοποιηθεί το εκπαιδευτικό Παιχνίδι Botley® 2.0, ενώ για τις μεγαλύτερες ηλικίες τα κιτ ρομποτικής NEZHA Inventor’s kit for micro:bit.  Πιο συγκεκριμένα θα επιχειρηθεί η αναπαράσταση των υφιστάμενων συνθηκών πρόσβασης στο σχολείο με δημιουργία μακέτας, ώστε να αναδειχθούν τα προβλήματα, οι κίνδυνοι και οι δυσκολίες. Μέσα από τη διαδικασία αυτή θα δημιουργηθεί προβληματισμός και θα ενεργοποιηθεί το ενδιαφέρον των μαθητών για παραγωγή λύσεων. Οι μαθητές/-τριες, εργαζόμενοι σε ομάδες των 3-4 ατόμων θα συσκεφθούν για να προτείνουν λύσεις, τις οποίες θα παρουσιάσουν στην ολομέλεια. Οι προτεινόμενες λύσεις θα μοντελοποιηθούν και θα δοκιμαστούν σε καθεστώς προσομοίωσης, ώστε να διαπιστωθεί τόσο η εφαρμοσιμότητα, όσο και η αποτελεσματικότητα τους. Μετά τη διαδικασία αυτή θα επιλεχθεί η βέλτιστη προτεινόμενη λύση και θα προετοιμαστεί η παρουσίασή της.
	Με την ολοκλήρωση του έργου θα πραγματοποιηθεί η παρουσίασή του σε όμορα Δημοτικά σχολεία με στόχο να αξιολογηθεί η επιτυχία του, αλλά και να εντοπιστούν παραλείψεις ή σημεία προς βελτίωση. Τέλος, το έργο με τη μορφή ψηφιακού βίντεο θα κοινοποιηθεί στους γονείς και κηδεμόνες των μαθητών, στον τοπικό ηλεκτρονικό τύπο και σε φορείς της τοπικής αυτοδιοίκησης ώστε να επιτευχθεί διάχυση των αποτελεσμάτων.
	

Λίστα προτεινόμενου εξοπλισμού 
Τάμπλετ και κινητά (διαθέτει το σχολείο)
Botley® 2.0 Activity Set (100€)
02 Μάσκες εικονικής πραγματικότητας Shinecon G04E VR Headset (60€)
2 κιτ ρομποτικής NEZHA Inventor’s kit for micro:bit (300€)
